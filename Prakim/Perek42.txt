 למנצח משכיל לבני קרח 
 כאיל תערג על אפיקי מים כן נפשי תערג אליך אלוהים 
 צמאה נפשי לאלוהים לא ל חי מתי אבוא ואראה פני אלוהים 
 היתה לי דמעתי לחם יומם ולילה באמר אלי כל היום איה אלוהיך 
 אלה אזכרה ואשפכה עלי נפשי כי אעבר בסך אדדם עד בית אלוהים בקול רנה ותודה המון חוגג 
 מה תשתוחחי נפשי ותהמי עלי הוחלי לאלוהים כי עוד אודנו ישועות פניו 
 אלוהי עלי נפשי תשתוחח על כן אזכרך מארץ ירדן וחרמונים מהר מצער 
 תהום אל תהום קורא לקול צנוריך כל משבריך וגליך עלי עברו 
 יומם יצוה יהוה חסדו ובלילה שירה עמי תפלה לא ל חיי 
 אומרה לא ל סלעי למה שכחתני למה קדר אלך בלחץ אויב 
 ברצח בעצמותי חרפוני צוררי באמרם אלי כל היום איה אלוהיך 
 מה תשתוחחי נפשי ומה תהמי עלי הוחילי לאלוהים כי עוד אודנו ישועת פני ואלוהי 