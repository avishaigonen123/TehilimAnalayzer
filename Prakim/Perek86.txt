 תפלה לדוד הטה יהוה אזנך ענני כי עני ואביון אני 
 שמרה נפשי כי חסיד אני הושע עבדך אתה אלוהי הבוטח אליך 
 חנני יהוה כי אליך אקרא כל היום 
 שמח נפש עבדך כי אליך יהוה נפשי אשא 
 כי אתה יהוה טוב וסלח ורב חסד לכל קראיך 
 האזינה יהוה תפלתי והקשיבה בקול תחנונותי 
 ביום צרתי אקראך כי תענני 
 אין כמוך באלוהים יהוה ואין כמעשיך 
 כל גוים אשר עשית יבואו וישתחוו לפניך יהוה ויכבדו לשמך 
 כי גדול אתה ועשה נפלאות אתה אלוהים לבדך 
 הורני יהוה דרכך אהלך באמתך יחד לבבי ליראה שמך 
 אודך יהוה אלוהי בכל לבבי ואכבדה שמך לעולם 
 כי חסדך גדול עלי והצלת נפשי משאול תחתיה 
 אלוהים זדים קמו עלי ועדת עריצים בקשו נפשי ולא שמוך לנגדם 
 ואתה יהוה א ל רחום וחנון ארך אפים ורב חסד ואמת 
 פנה אלי וחנני תנה עזך לעבדך והושיעה לבן אמתך 
 עשה עמי אות לטובה ויראו שנאי ויבשו כי אתה יהוה עזרתני ונחמתני 