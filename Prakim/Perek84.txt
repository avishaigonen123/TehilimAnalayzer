 למנצח על הגתית לבני קרח מזמור 
 מה ידידות משכנותיך יהוה צבאות 
 נכספה וגם כלתה נפשי לחצרות יהוה לבי ובשרי ירננו אל א ל חי 
 גם צפור מצאה בית ודרור קן לה אשר שתה אפרחיה את מזבחותיך יהוה צבאות מלכי ואלוהי 
 אשרי יושבי ביתך עוד יהללוך סלה 
 אשרי אדם עוז לו בך מסלות בלבבם 
 עברי בעמק הבכא מעין ישיתוהו גם ברכות יעטה מורה 
 ילכו מחיל אל חיל יראה אל אלוהים בציון 
 יהוה אלוהים צבאות שמעה תפלתי האזינה אלוהי יעקב סלה 
 מגננו ראה אלוהים והבט פני משיחך 
 כי טוב יום בחצריך מאלף בחרתי הסתופף בבית אלוהי מדור באהלי רשע 
 כי שמש ומגן יהוה אלוהים חן וכבוד יתן יהוה לא ימנע טוב להלכים בתמים 
 יהוה צבאות אשרי אדם בטח בך 