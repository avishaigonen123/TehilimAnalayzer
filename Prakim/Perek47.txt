 למנצח לבני קרח מזמור 
 כל העמים תקעו כף הריעו לאלוהים בקול רנה 
 כי יהוה עליון נורא מלך גדול על כל הארץ 
 ידבר עמים תחתינו ולאמים תחת רגלינו 
 יבחר לנו את נחלתנו את גאון יעקב אשר אהב סלה 
 עלה אלוהים בתרועה יהוה בקול שופר 
 זמרו אלוהים זמרו זמרו למלכנו זמרו 
 כי מלך כל הארץ אלוהים זמרו משכיל 
 מלך אלוהים על גוים אלוהים ישב על כסא קדשו 
 נדיבי עמים נאספו עם אלוהי אברהם כי לאלוהים מגני ארץ מאד נעלה 