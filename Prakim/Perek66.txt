 למנצח שיר מזמור הריעו לאלוהים כל הארץ 
 זמרו כבוד שמו שימו כבוד תהלתו 
 אמרו לאלוהים מה נורא מעשיך ברב עזך יכחשו לך איביך 
 כל הארץ ישתחוו לך ויזמרו לך יזמרו שמך סלה 
 לכו וראו מפעלות אלוהים נורא עלילה על בני אדם 
 הפך ים ליבשה בנהר יעברו ברגל שם נשמחה בו 
 משל בגבורתו עולם עיניו בגוים תצפינה הסוררים אל  ירומו למו סלה 
 ברכו עמים אלוהינו והשמיעו קול תהלתו 
 השם נפשנו בחיים ולא נתן למוט רגלנו 
 כי בחנתנו אלוהים צרפתנו כצרף כסף 
 הבאתנו במצודה שמת מועקה במתנינו 
 הרכבת אנוש לראשנו באנו באש ובמים ותוציאנו לרויה 
 אבוא ביתך בעולות אשלם לך נדרי 
 אשר פצו שפתי ודבר פי בצר לי 
 עלות מיחים אעלה לך עם קטרת אילים אעשה בקר עם עתודים סלה 
 לכו שמעו ואספרה כל יראי אלוהים אשר עשה לנפשי 
 אליו פי קראתי ורומם תחת לשוני 
 און אם ראיתי בלבי לא ישמע יהוה 
 אכן שמע אלוהים הקשיב בקול תפלתי 
 ברוך אלוהים אשר לא הסיר תפלתי וחסדו מאתי 