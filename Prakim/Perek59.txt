 למנצח אל תשחת לדוד מכתם בשלח שאול וישמרו את הבית להמיתו 
 הצילני מאיבי אלוהי ממתקוממי תשגבני 
 הצילני מפעלי און ומאנשי דמים הושיעני 
 כי הנה ארבו לנפשי יגורו עלי עזים לא פשעי ולא חטאתי יהוה 
 בלי עון ירצון ויכוננו עורה לקראתי וראה 
 ואתה יהוה אלוהים צבאות אלוהי ישראל הקיצה לפקד כל הגוים אל תחן כל בגדי און סלה 
 ישובו לערב יהמו ככלב ויסובבו עיר 
 הנה יביעון בפיהם חרבות בשפתותיהם כי מי שמע 
 ואתה יהוה תשחק למו תלעג לכל גוים 
 עזו אליך אשמרה כי אלוהים משגבי 
 אלוהי  חסדי יקדמני אלוהים יראני בשררי 
 אל תהרגם פן ישכחו עמי הניעמו בחילך והורידמו מגננו יהוה 
 חטאת פימו דבר שפתימו וילכדו בגאונם ומאלה ומכחש יספרו 
 כלה בחמה כלה ואינמו וידעו כי אלוהים משל ביעקב לאפסי הארץ סלה 
 וישבו לערב יהמו ככלב ויסובבו עיר 
 המה  יניעון לאכל אם לא ישבעו וילינו 
 ואני אשיר עזך וארנן לבקר חסדך כי היית משגב לי ומנוס ביום צר לי 
 עזי אליך אזמרה כי אלוהים משגבי אלוהי חסדי 