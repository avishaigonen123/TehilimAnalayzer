 בך יהוה חסיתי אל אבושה לעולם 
 בצדקתך תצילני ותפלטני הטה אלי אזנך והושיעני 
 היה לי לצור מעון לבוא תמיד צוית להושיעני כי סלעי ומצודתי אתה 
 אלוהי פלטני מיד רשע מכף מעול וחומץ 
 כי אתה תקותי יהוה אלוהים מבטחי מנעורי 
 עליך נסמכתי מבטן ממעי אמי אתה גוזי בך תהלתי תמיד 
 כמופת הייתי לרבים ואתה מחסי עז 
 ימלא פי תהלתך כל היום תפארתך 
 אל תשליכני לעת זקנה ככלות כחי אל תעזבני 
 כי אמרו אויבי לי ושמרי נפשי נועצו יחדו 
 לאמר אלוהים עזבו רדפו ותפשוהו כי אין מציל 
 אלוהים אל תרחק ממני אלוהי לעזרתי  חושה 
 יבשו יכלו שטני נפשי יעטו חרפה וכלמה מבקשי רעתי 
 ואני תמיד איחל והוספתי על כל תהלתך 
 פי יספר צדקתך כל היום תשועתך כי לא ידעתי ספרות 
 אבוא בגברות יהוה אלוהים אזכיר צדקתך לבדך 
 אלוהים למדתני מנעורי ועד הנה אגיד נפלאותיך 
 וגם עד זקנה ושיבה אלוהים אל תעזבני עד אגיד זרועך לדור לכל יבוא גבורתך 
 וצדקתך אלוהים עד מרום אשר עשית גדלות אלוהים מי כמוך 
 אשר  תחיני ומתהמות הארץ תשוב תעלני 
 תרב גדלתי ותסב תנחמני 
 גם אני אודך בכלי נבל אמתך אלוהי אזמרה לך בכנור קדוש ישראל 
 תרננה שפתי כי אזמרה לך ונפשי אשר פדית 
 גם לשוני כל היום תהגה צדקתך כי בשו כי חפרו מבקשי רעתי 