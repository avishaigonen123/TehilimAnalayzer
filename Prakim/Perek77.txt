 למנצח על  ידותון לאסף מזמור 
 קולי אל אלוהים ואצעקה קולי אל אלוהים והאזין אלי 
 ביום צרתי יהוה דרשתי ידי לילה נגרה ולא תפוג מאנה הנחם נפשי 
 אזכרה אלוהים ואהמיה אשיחה ותתעטף רוחי סלה 
 אחזת שמרות עיני נפעמתי ולא אדבר 
 חשבתי ימים מקדם שנות עולמים 
 אזכרה נגינתי בלילה עם לבבי אשיחה ויחפש רוחי 
 הלעולמים יזנח יהוה ולא יסיף לרצות עוד 
 האפס לנצח חסדו גמר אמר לדר ודר 
 השכח חנות א ל אם קפץ באף רחמיו סלה 
 ואמר חלותי היא שנות ימין עליון 
  אזכור מעללי י ה כי אזכרה מקדם פלאך 
 והגיתי בכל פעלך ובעלילותיך אשיחה 
 אלוהים בקדש דרכך מי א ל גדול כאלוהים 
 אתה הא ל עשה פלא הודעת בעמים עזך 
 גאלת בזרוע עמך בני יעקב ויוסף סלה 
 ראוך מים אלוהים ראוך מים יחילו אף ירגזו תהמות 
 זרמו מים עבות קול נתנו שחקים אף חצציך יתהלכו 
 קול רעמך בגלגל האירו ברקים תבל רגזה ותרעש הארץ 
 בים דרכך  ושבילך במים רבים ועקבותיך לא נדעו 
 נחית כצאן עמך ביד משה ואהרן 