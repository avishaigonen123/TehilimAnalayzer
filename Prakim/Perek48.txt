 שיר מזמור לבני קרח 
 גדול יהוה ומהלל מאד בעיר אלוהינו הר קדשו 
 יפה נוף משוש כל הארץ הר ציון ירכתי צפון קרית מלך רב 
 אלוהים בארמנותיה נודע למשגב 
 כי הנה המלכים נועדו עברו יחדו 
 המה ראו כן תמהו נבהלו נחפזו 
 רעדה אחזתם שם חיל כיולדה 
 ברוח קדים תשבר אניות תרשיש 
 כאשר שמענו כן ראינו בעיר יהוה צבאות בעיר אלוהינו אלוהים יכוננה עד עולם סלה 
 דמינו אלוהים חסדך בקרב היכלך 
 כשמך אלוהים כן תהלתך על קצוי ארץ צדק מלאה ימינך 
 ישמח הר ציון תגלנה בנות יהודה למען משפטיך 
 סבו ציון והקיפוה ספרו מגדליה 
 שיתו לבכם לחילה פסגו ארמנותיה למען תספרו לדור אחרון 
 כי זה אלוהים אלוהינו עולם ועד הוא ינהגנו על מות 