 למנצח מזמור לדוד 
 בבוא אליו נתן הנביא כאשר בא אל בת שבע 
 חנני אלוהים כחסדך כרב רחמיך מחה פשעי 
  הרב כבסני מעוני ומחטאתי טהרני 
 כי פשעי אני אדע וחטאתי נגדי תמיד 
 לך לבדך חטאתי והרע בעיניך עשיתי למען תצדק בדברך תזכה בשפטך 
 הן בעוון חוללתי ובחטא יחמתני אמי 
 הן אמת חפצת בטחות ובסתם חכמה תודיעני 
 תחטאני באזוב ואטהר תכבסני ומשלג אלבין 
 תשמיעני ששון ושמחה תגלנה עצמות דכית 
 הסתר פניך מחטאי וכל עונתי מחה 
 לב טהור ברא לי אלוהים ורוח נכון חדש בקרבי 
 אל תשליכני מלפניך ורוח קדשך אל תקח ממני 
 השיבה לי ששון ישעך ורוח נדיבה תסמכני 
 אלמדה פשעים דרכיך וחטאים אליך ישובו 
 הצילני מדמים אלוהים אלוהי תשועתי תרנן לשוני צדקתך 
 יהוה שפתי תפתח ופי יגיד תהלתך 
 כי לא תחפץ זבח ואתנה עולה לא תרצה 
 זבחי אלוהים רוח נשברה לב נשבר ונדכה אלוהים לא תבזה 
 היטיבה ברצונך את ציון תבנה חומות ירושלם 
 אז תחפץ זבחי צדק עולה וכליל אז יעלו על מזבחך פרים 