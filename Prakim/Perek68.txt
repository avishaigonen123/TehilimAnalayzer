 למנצח לדוד מזמור שיר 
 יקום אלוהים יפוצו אויביו וינוסו משנאיו מפניו 
 כהנדף עשן תנדף כהמס דונג מפני אש יאבדו רשעים מפני אלוהים 
 וצדיקים ישמחו יעלצו לפני אלוהים וישישו בשמחה 
 שירו לאלוהים זמרו שמו סלו לרכב בערבות ביה שמו ועלזו לפניו 
 אבי יתומים ודין אלמנות אלוהים במעון קדשו 
 אלוהים מושיב יחידים ביתה מוציא אסירים בכושרות אך סוררים שכנו צחיחה 
 אלוהים בצאתך לפני עמך בצעדך בישימון סלה 
 ארץ רעשה אף שמים נטפו מפני אלוהים זה סיני מפני אלוהים אלוהי ישראל 
 גשם נדבות תניף אלוהים נחלתך ונלאה אתה כוננתה 
 חיתך ישבו בה תכין בטובתך לעני אלוהים 
 יהוה יתן אמר המבשרות צבא רב 
 מלכי צבאות ידדון ידדון ונות בית תחלק שלל 
 אם תשכבון בין שפתים כנפי יונה נחפה בכסף ואברותיה בירקרק חרוץ 
 בפרש שדי מלכים בה תשלג בצלמון 
 הר אלוהים הר בשן הר גבננים הר בשן 
 למה תרצדון הרים גבננים ההר חמד אלוהים לשבתו אף יהוה ישכן לנצח 
 רכב אלוהים רבתים אלפי שנאן יהוה בם סיני בקדש 
 עלית למרום שבית שבי לקחת מתנות באדם ואף סוררים לשכן י ה אלוהים 
 ברוך יהוה יום יום יעמס לנו הא ל ישועתנו סלה 
 הא ל לנו א ל למושעות ולאלוהים יהוה למות תצאות 
 אך אלוהים ימחץ ראש איביו קדקד שער מתהלך באשמיו 
 אמר יהוה מבשן אשיב אשיב ממצלות ים 
 למען תמחץ רגלך בדם לשון כלביך מאיבים מנהו 
 ראו הליכותיך אלוהים הליכות א לי מלכי בקדש 
 קדמו שרים אחר נגנים בתוך עלמות תופפות 
 במקהלות ברכו אלוהים יהוה ממקור ישראל 
 שם בנימן צעיר רדם שרי יהודה רגמתם שרי זבלון שרי נפתלי 
 צוה אלוהיך עזך עוזה אלוהים זו פעלת לנו 
 מהיכלך על ירושלם לך יובילו מלכים שי 
 גער חית קנה עדת אבירים בעגלי עמים מתרפס ברצי כסף בזר עמים קרבות יחפצו 
 יאתיו חשמנים מני מצרים כוש תריץ ידיו לאלוהים 
 ממלכות הארץ שירו לאלוהים זמרו יהוה סלה 
 לרכב בשמי שמי קדם הן יתן בקולו קול עז 
 תנו עז לאלוהים על ישראל גאותו ועזו בשחקים 
 נורא אלוהים ממקדשיך א ל ישראל הוא נתן עז ותעצמות לעם ברוך אלוהים 